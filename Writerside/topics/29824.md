# 東京電影節｜梁朝偉現身大師班活動 憶迷失時遇到王家衛
**明報新聞網-即時新聞**

**2023-10-26 08:48**

**https://ol.mingpao.com/ldy/showbiz/latest/20231026/1698307232431/%e6%9d%b1%e4%ba%ac%e9%9b%bb%e5%bd%b1%e7%af%80-%e6%a2%81%e6%9c%9d%e5%81%89%e7%8f%be%e8%ba%ab%e5%a4%a7%e5%b8%ab%e7%8f%ad%e6%b4%bb%e5%8b%95-%e6%86%b6%e8%bf%b7%e5%a4%b1%e6%99%82%e9%81%87%e5%88%b0%e7%8e%8b%e5%ae%b6%e8%a1%9b%22%20target=%22blank**

![梁朝偉現身東京國際電影節，出席當地舉行的大師班活動。（蘇珮欣東京直擊）](https://fs.mingpao.com/ldy/20231026/s00009/2dadc4b5cba3ce3a6958a3626a9f211e.jpg)

梁朝偉現身東京國際電影節，出席當地舉行的大師班活動。（蘇珮欣東京直擊）

![梁朝偉憶跟侯孝賢合作拍《悲情城市》點滴。（蘇珮欣東京直擊/資料圖片）](https://fs.mingpao.com/ldy/20231026/s00009/2dbd37f1d45ca2a607b7bcfeae183dc6.jpg)

梁朝偉憶跟侯孝賢合作拍《悲情城市》點滴。（蘇珮欣東京直擊/資料圖片）

![梁朝偉感恩自己迷失時，遇到王家衛，2人合作無間。（蘇珮欣東京直擊/資料圖片）](https://fs.mingpao.com/ldy/20231026/s00009/2de0d336c07d093a5b94d618e8c6b712.jpg)

梁朝偉感恩自己迷失時，遇到王家衛，2人合作無間。（蘇珮欣東京直擊/資料圖片）

![梁朝偉表示自己已有10年沒有在東京出席公開活動，對上一次已是宣傳電影《一代宗師》。（蘇珮欣東京直擊）](https://fs.mingpao.com/ldy/20231026/s00009/2df78eee9787ef5d4d8d38e18cb1847e.jpg)

梁朝偉表示自己已有10年沒有在東京出席公開活動，對上一次已是宣傳電影《一代宗師》。（蘇珮欣東京直擊）

影帝梁朝偉今天（26日）出席「東京國際電影節」大師班活動，偉仔型爆現身，並用日文打招呼，全場拍手，偉仔表示自己已有10年沒有在東京出席公開活動，對上一次已是宣傳電影《一代宗師》，他表示好開心見到大家。

76歲台灣著名導演侯孝賢昨日驚傳罹患腦退化症被迫退休，據台灣傳媒報道侯孝賢已認不出身邊人，病况令他無法繼續工作，籌備的新戲《舒蘭河上》及《我將前往的遠方》無法完成。

偉仔曾拍攝侯導演電影《悲情城市》，偉仔說：「初出道時拍戲冇耐，都想拍唔同電影，跟唔同電影人合作，當年侯導演搵我，係好好經驗，所以接拍，我對台灣歷史唔係好認識，都睇咗好多有關台灣書籍，侯導演推介好多書畀我睇，嗰啲文學小說，同埋搵咗一個朋友都係聾啞人士，自己都係靠呢一位朋友演呢個角色，自己拍呢部戲，專登都係獨處，想感受一下寧靜世界....侯導演起初冇乜理我，由我自己發揮，初時演呢部戲都唔知點做，可能導演發現，所以介紹聾啞人士朋友認識。」

之後偉仔講到合作無間的王家衛，他直認自己幸運：「迷失時遇王家衛，拍《阿飛正傳》，張曼玉可能拍2﹑3個take搞掂，自己拍10幾20個take都唔掂，最多拍到26個take都NG，感到挫敗，係咪自己有乜問題？

王家衛同我講，希望我放低自己，用個心去演角色，我覺得王家衛係調教演員嘅導演，後來睇到《阿飛正傳》完成品，佢係好識調教演員，將演員嘅嘢發揮出嚟。」之後2人繼續合作拍戲，關係維持20年，偉仔再說：「有2﹑3年每晚去王家衛公司食飯傾偈，透過呢段時間，將自己帶到王家衛世界，我哋曾討論過《挪威的森林》，已完全感覺到佢想拍嗰個場面。」

有指王家衛經常沒有劇本？偉仔則說：「佢有劇本，擺喺自己嗰度，收埋咗，每個演員好清楚要拍啲乜嘢，同埋要完成嘅嘢，全部清晰知道，拍攝嗰日先有劇本，係佢創作方法，唔想演員太有既定方式，想導演喺片場睇到嘅嘢，會有變動，演員一早知道劇本嘅話，會做唔到改動，同佢合作係一個挑戰旅程。」

有人問偉仔拍戲時會否難以抽離角色？他說：「開始做演員時會有，長時間演一個角色，會難少少抽離，但過咗一段時間，慢慢做番自己，返回現實，愈投入角色愈花時間抽離。」偉仔透露一直恨跟歐洲導演合作拍戲，明年他會在德國拍電影，花8個月時間籌備角色。拍照時，有觀眾用廣東話大嗌：「好鍾意你」﹑「等見你三年又三年。」偉仔聞言也笑逐顏開。

（即時娛樂）
------